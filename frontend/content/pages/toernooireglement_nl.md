---
title: Toernooireglement
---

**versie: 1 juli 2021**

Waar in de tekst  gerefereerd wordt naar "hij", "hem" of "zijn", wordt eveneens "zij" of "haar" bedoeld.

Indien de teksten of zelfs de nuances in de talen van het reglement zouden verschillen, is het reglement in het Nederlands dat geldt.

## Algemeen

1. Voor het Belgisch Jeugdkampioenschap zijn de reglementen van KBSB, op datum van aanvang van de inschrijving, van toepassing. Ook de beslissing van het bestuursorgaan op 28/06/2021 over het format van dit kampioenschap is van toepassing.  Dit reglement geldt op aanvullende wijze.

2. Er zijn 7 leeftijdsreeksen (-8, -10, -12, -14, -16, -18 en -20). De leeftijdsreeksen zijn onderverdeeld in een reeks voor jongens en een reeks voor meisjes.

3. Voor aanvang van het toernooi zal de toernooileiding in samenspraak met de wedstrijdleiding beslissen over de indeling van de reeksen. Bijvoorbeeld door de -18 en -20, of door jongens en meisjes, samen in te delen.

4. Er zijn prijzen voor elke reeks waarvoor men zich inschrijft. De volgorde wordt bepaald volgens de reeks waarin men is ingedeeld. Dus, indien meerdere reeksen werden samengevoegd, wordt enkel rekening gehouden met de volgorde van het klassement van de samengestelde reeks.

5. Een speler kan zich inschrijven in de leeftijdsreeks op basis van zijn of haar geslacht en leeftijd op 31 december 2020. Een speler kan zich inschrijven in een hogere leeftijdsreeks.

## Notatie

6. Notatie is verplicht voor iedere speler in alle reeksen (minimum vereiste notatie = 5 tekens voor de stukken: K/D/T/P/L). Elke speler (ook bij de -8) dient de zetten te kunnen opschrijven. Foutloos hoeft niet, maar dient wel nagestreefd te worden.

## Spelersgebied

7. Het spelersgebied bestaat uit alle toernooizalen, de dichtstbijzijnde toiletten en de doorgang ernaar. De lobby van het hotel maakt geen deel uit van het spelersgebied. De spelers mogen tijdens de partij het spelersgebied niet verlaten tenzij na uitdrukkelijke goedkeuring van een arbiter. In dat geval zal de spelers altijd vergezeld worden door een arbiter of een lid van de organisatie.

8. Mobiele telefoons of andere elektronische toestellen van toeschouwers dienen in het spelersgebied altijd uitgeschakeld te zijn. Enig gebruik ervan of geluid erdoor zal bestraft worden.

9. Een speler mag zijn mobiele telefoon in de speelzaal binnenbrengen maar moet deze voor de aanvang van de partij uitschakelen. De mobiele telefoon moet opgeborgen worden, of naast het bord gelegd worden. Een speler die zich tijdens de partij van zijn mobiele telefoon bedient, of waarvan zijn telefoon enige geluid maakt verliest de partij. De arbiter bepaalt het resultaat van de tegenstander.

10. Spelers en toeschouwers mogen geen schaaktechnische hulpmiddelen binnenbrengen in het spelersgebied (schaakboeken, schaakcomputer, enz...). Toeschouwers mogen ook geen partijen analyseren in het spelersgebied als zij aan het wachten zijn.</

11. Zowel spelers als toeschouwers dienen de stilte in het spelersgebied te respecteren. Elke onnodige vorm van communicatie, verbaal of niet, is verboden.

12. Spelers zullen in geval van overtreding gesanctioneerd worden conform het FIDE reglement. Toeschouwers worden als volgt gesanctioneerd:

    - Deelnemende jeugdspelers of toeschouwers krijgen toegangsverbod tot aan de eerst volgende ronde in alle toernooizalen.
    - Niet-deelnemende toeschouwers krijgen toegangsverbod voor 24 uur in alle toernooizalen.

 
## Toernooizalen
 
13.  Te allen tijde heeft de toernooileiding en arbitrage het recht om strengere of soepelere regelingen te treffen in functie van het speelcomfort of hinder van de jeugdspelers.

14. Een speler, die zijn partij beëindigd heeft, wordt aanzien als toeschouwer.

## Voedsel en drank

15. In de toernooizalen is alcohol verboden.

16. Aangezien er geen drank zal aangeboden worden door de organisatie, kunnen spelers eigen drank meenemen in de toernooizaal.

17. Spelers mogen in het spelersgebied een kleine snack eten maar niet achter het bord.

18. Bij het verlaten van de speelzaal na hun partij dienen de spelers hun tafel volledig afvalvrij achter te laten.

## Mededelingen

19. Alle officiële mededelingen van de organisatoren (bijv. samenstelling van de commissies, paringen en klassementen, speelschema, enz...) worden tijdens het toernooi via de toernooiwebsite verspreid en  uitgehangen op de voorziene valven (meestal aan de ingang van het spelersgebied). Op aanvullende, niet bindende wijze, kunnen de organisatoren gebruik maken van andere media zoals bulletin, website, e-mail, sms, de app Chessout, enz...

## Scheidingssysteem

20. De volgende door de FIDE erkende scheidingssystemen worden gehanteerd

Zie het FIDE-handbook C02 art. 13.16.2. voor Round-Robin-groepen en art. 13.16.4 voor Zwitserse groepen.
 
## Paringen
 
21. De paringen gebeuren met de laatste beschikbare versie van Swar.  De hoogste elo tussen nationale elo en fide-elo wordt gebruikt.
 
## ELO verwerking
 
22. De resultaten van alle partijen van alle groepen worden doorgegeven voor FIDE-ELO-verwerking en voor Belgische ELO verwerking.
 
## Aantal rondes en tempo
 
23. Het aantal rondes is 7. De rondes op donderdag tot en met zaterdag vinden plaats om 9u30 en 15u. De laatste ronde begint op zondagochtend om 9u30

24. Het tempo is vastgelegd op 90 minuten voor de gehele partij + 30 seconden toevoeging per zet vanaf zet 1. Dit tempo heeft als gevolg dat alle spelers verplicht zijn alle zetten te noteren, dus ook wanneer hun klok minder dan 5 minuten aanwijst!
 
## Afwezigheid van spelers
 
25. Indien een speler 60 minuten of meer te laat komt aan het bord ten opzichte van het vooraf aangekondigd aanvangsuur, dan verliest deze de partij. Wanneer hij/zij afwezig is zonder een gegronde reden of indien hij de organisatie hierover niet informeert voordat de volgende ronde gepaard wordt, dan wordt hij vanaf die volgende ronde uit het toernooi genomen. Wanneer een speler weet dat hij een volgende ronde afwezig zal zijn met een gegronde reden en de wedstrijdleider hierover informeert, dan wordt hij niet gepaard voor de volgende ronde(s). Indien de paring reeds bekend is, dan wordt er een forfait toegekend, maar de speler in kwestie wordt wel opnieuw gepaard voor de volgende ronde(s).
 
26. Om een afwezigheid te melden kan men het best contact opnemen met de toernooileiding (gsm 0497/16.63.18). Laat altijd een bericht na en vermeld duidelijk naam, het probleem en telefoonnummer waarop men terug kan bellen.
 
## Klachten
 
27. Elke groep heeft één of meerdere arbiters. Bij een probleem aan het bord kan de speler de klok stoppen en een arbiter roepen. Deze neemt een beslissing.
 
28. Indien een speler hier niet akkoord mee gaat, kan hij onmiddellijk mondeling klacht indienen bij de hoofdarbiter die dan de versies van zowel de speler als de arbiter aanhoort. Daarna bevestigt de hoofdarbiter de beslissing van de arbiter of annuleert hij die. De partij wordt vervolgens hervat (indien nodig).
 
29. Indien een speler ook niet met de beslissing van de hoofdarbiter akkoord gaat, dan kan hij tot uiterlijk een uur na zijn partij beroep aantekenen. Hij dient zijn klacht schriftelijk te motiveren en aan de hoofdarbiter te overhandigen, samen met een waarborg van 50 EUR. Op zijn beurt roept de hoofdarbiter de beroepscommissie samen die dan een definitieve beslissing neemt.</p>\n\n<p>Tegen de beslissing van de beroepscommissie is er geen beroep meer mogelijk. De commissie beslist ook – op basis van de juistheid van de motivering van de klacht - of de waarborg geheel of gedeeltelijk aan de klager dient te worden terugbetaald.
 
## Selectie
 
30. Zoals bepaald in zijn reglementen zal de KBSB voor zover er nog Europese- en wereldkampioenschappen voor de jeugd zullen plaats vinden voor aanvang van het volgend Belgisch jeugdkampioenschap het resultaat behaald door een speler in dit Belgisch jeugdkampioenschap gebruiken als selectiecriterium voor Europese – en wereldkampioenschappen.

31. Voor zover er voor aanvang van het volgend Belgisch Kampioenschap geen Belgisch jeugdkampioenschap zal plaats vinden, is de kampioen(e) met de hoogste elo uit alle leeftijdreeksen automatisch geselecteerd bij de expertenreeks van het volgend Belgisch Kampioenschap, mits deze op dat moment zelf nog jeugdspeler is en voldoet aan de criteria beschreven in het reglement van het Belgisch Kampioenschap.

## Sancties en disciplinaire maatregelen

32. Art 14 van het Wedstrijdreglement van de KBSB en Art 14 van de statuten van de KBSB zijn altijd van toepassing.