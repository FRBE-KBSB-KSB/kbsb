---
title: Statuten van de KBSB vzw
createdAt: 2020-08-29
---

*Statuten van de KBSB vzwversie van 29 augustus 2020*

De Belgische Schaakbond werd opgericht als feitelijke vereniging op 19 december 1920 door de clubs van Brussel, Antwerpen, Gent en Liège.

De Belgische Schaakbond werd op 30 maart 1959 een vereniging zonder winstoogmerk opgericht door volgende personen: Dierman P., Van de Wouwer Fl., Trépant S., Van Hoorde E., Weltjens L., Brion P., De Keyser E., Himpens J.

De Bond is nu een koninklijke vereniging.  Overal waar ‘hij’ of ‘zijn’ staat genoteerd, dient ook ‘zij’ of ‘haar’ te worden begrepen.

## Titel 1 - Algemeen

### Artikel 1

De vereniging is een vzw die onder de naam “KONINKLIJKE BELGISCHE SCHAAKBOND”, afgekort KBSB, werd opgericht, hierna ook “vereniging” genoemd.

### Artikel 2

De maatschappelijke zetel van de vereniging is in het Brussels Hoofdstedelijk Gewest gevestigd.

### Artikel 3

Voor elke gerechtelijke procedure waarin de vereniging tegenover een of meerdere van haar effectieve leden, haar aangesloten leden, haar van rechtswege toegetreden leden, haar ereleden of tegenover een of meerdere aangesloten sportbeoefenaars staat, zijn alleen de rechtbanken van het gerechtelijke arrondissement Brussel bevoegd.

De taal van de rechtspleging is de taal van het effectieve lid, het aangesloten lid, het van rechtswege toegetreden lid, het erelid of van de aangesloten sportbeoefenaar, het Nederlands of het Frans.

De taal van de rechtspleging is het Nederlands of het Frans, naar keuze van het effectieve lid (de effectieve leden), het toegetreden lid (de toegetreden leden), het van rechtswege toegetreden lid (de van rechtswege toegetreden leden), het erelid (de ereleden) of de aangesloten sportbeoefenaar(s).

Bij uitzondering op wat hierboven is vermeld, zijn de rechtbanken van het gerechtelijke arrondissement Eupen bevoegd om een geschil in het Duits te beslechten, indien het effectieve lid (de effectieve leden), het toegetreden lid (de aangesloten leden), het van rechtswege toegetreden lid (de van rechtswege toegetreden leden), het erelid (de ereleden) of de aangesloten sportbeoefenaar(s) zijn (hun) woonplaats of maatschappelijke zetel in het genoemde arrondissement heeft (hebben).
 
Indien de rechtspleging betrekking heeft op meerdere effectieve leden, aangesloten leden, van rechtswege toegetreden leden, ereleden of op meerdere aangesloten sportbeoefenaars, waarvan sommigen hun woonplaats of hun maatschappelijke zetel in het gerechtelijke arrondissement Eupen hebben en anderen hun woonplaats of maatschappelijke zetel buiten dit arrondissement hebben,dan kunnen zij kiezen of de rechtbanken van het gerechtelijke arrondissement van Brussel dan wel die van Eupen bevoegd zijn.

### Artikel 4
 
Het doel van de Koninklijke Belgische Schaakbond bestaat erin om de schaaksport in al haar facetten te verspreiden, te ontwikkelen en te bevorderen, en dit in samenwerking met de Gemeenschapsfederaties die in artikel 8 zijn omschreven.
Hij kan noch rechtstreeks, noch onrechtstreeks  een vermogensvoordeel aan zijn oprichters, zijn leden, zijn bestuurders of welke andere persoon ook opleveren of verschaffen, behalve als het gaat om een belangeloos doel dat in de statuten is bepaald. Elke daad die dit verbod schendt, is nietig.

### Artikel 5 

De voornaamste middelen die door de vereniging worden toegepast om het maatschappelijk doel te bereiken zijn:

- de gemeenschappelijke belangen van zijn leden behartigen;
- het geheel van de Belgische schaaksport op internationaal vlak vertegenwoordigen;
- bij de internationaal overkoepelende schaakorganisaties aansluiten en de deelname aan hun evenementen aanmoedigen;
- allerhande nationale competities, zoals de Belgische kampioenschappen senioren en jeugd, de interclubcompetitie, de schoolschaakkampioenschappen, open internationale toernooien..., organiseren of de organisatie ervan delegeren;
- een klassement opstellen van de sportbeoefenaars die als leden bij de vereniging zijn aangesloten;
- verschillende schaaktechnische en bestuurlijke opleidingen organiseren.
<br />

In die geest kan de vereniging, ten bijkomende titel, economische activiteiten uitvoeren op voorwaarde dat de opbrengst ervan volledig bestemd is voor het maatschappelijke doel van de vereniging.
 
### Artikel 6

De vereniging is voor onbepaalde duur opgericht.

## Titel 2 - Lidmaatschap

### Artikel 7

De vereniging telt minstens 2 effectieve leden, aangesloten leden, van rechtswege toegetreden leden en ereleden.

### Artikel 8
Kunnen effectief lid van de vereniging zijn: de schaakclubs, met of zonder rechtspersoonlijkheid, waarvan de zetel op het Belgische grondgebied is gevestigd, die lid zijn van een van de Gemeenschapsfederaties en die minstens vijf aangesloten sportbeoefenaars bij de betrokken Gemeenschapsfederatie tellen.

Kunnen aangesloten leden van de vereniging zijn: de schaakclubs die in alinea 1 zijn vermeld, maar die niet minstens vijf aangesloten sportbeoefenaars tellen.

Zijn van rechtswege toegetreden leden:

a. De drie Gemeenschapsfederaties:
 - de vzw 417.959.043 Vlaamse Schaakfederatie (afgekort: VSF);
 - de vzw 419.166.296 Fédération Échiquéenne Francophone de Belgique (afgekort: FÉFB);
 - de vzw 418.770.378 Schachverband der Deutschsprachigen Gemeinschaft Belgien (afgekort: SVDB).
<br /> 

b. De provinciale liga’s:
 - de vzw 463.707.807 Schaakliga Antwerpen,
 - de vzw 473.264.087 Schaakliga Limburg,
 - de vzw 424.499.615 Liga Oost-Vlaanderen VSF,
 - het Schaakverbond Vlaams-Brabant en vlaams-Brussel (SVB),
 - de vzw 835.195.140 West-Vlaamse Schaakliga,.
 - de ligue du Brabant Wallon,
 - de ligue de Bruxelles Capitale,
 - de ligue de Hainaut,
 - de ligue de Liège,
 - de ligue de Namur-Luxembourg.
 <br />

Natuurlijke personen, die op een regelmatige wijze lid zijn van een schaakclub, die op zijn beurt hetzij effectief, hetzij toegetreden lid van de KBSB is, en die door die club in de gegevensbank van de sportbeoefenaars van de KBSB zijn ingeschreven en voor wie de club lidgeld betaalt, worden “aangesloten sportbeoefenaars” genoemd. Voor iedere persoon die in de statuten, in het IR en in het TR “clublid” wordt genoemd, moet aan bovenstaande voorwaarden worden voldaan. 

De sportbeoefenaars zijn geen aangesloten lid van de vereniging.

### Artikel 9. 

Behoudens wat onder Titel 3 staat vermeld, genieten de effectieve leden, de aangesloten leden, de van rechtswege toegetreden leden en de ereleden over dezelfde rechten en zijn ze aan dezelfde verplichtingen onderhevig.

De effectieve leden, de aangesloten leden, de van rechtswege toegetreden leden, de ereleden en de aangesloten sportbeoefenaars verbinden er zich toe om de statuten, het interne reglement en het toernooireglement na te leven.

De schaakclubs, of ze nu effectief of aangesloten lid zijn, dienen voor het lopende maatschappelijke jaar lidgeld te betalen. Dat lidgeld is evenredig met het aantal aangesloten sportbeoefenaars die ze hebben geregistreerd. Het bedrag van het lidgeld wordt, vóór het begin van het boekjaar, door de algemene vergadering vastgelegd en mag de 15€ per jaar per aangesloten sportbeoefenaar niet overschrijden.
De van rechtswege toegetreden leden en de ereleden zijn er niet toe gehouden lidgeld te betalen.
Alle effectieve leden, aangesloten leden, van rechtswege toegetreden leden, ereleden of aangesloten sportbeoefenaars verbinden er zich toe om de ethische code van de FIDE na te leven en geen enkele actie te ondernemen die de KBSB schade kan berokkenen.

De vereniging houdt een lijst met persoonlijke inlichtingen over de aangesloten sportbeoefenaar bij die voor het beheer van de vereniging noodzakelijk zijn. Wat die lijst betreft leeft de KBSB de huidige wetgeving over het privéleven na. Door het lidgeld te betalen, aanvaardt elke sportbeoefenaar dat die lijst wordt opgesteld en de sportbeoefenaar verkrijgt meteen ook alle rechten die in de wetgeving over het privéleven zijn voorzien.

De communicatie van de vereniging verloopt via e-mail of via alle andere erkende communicatiemiddelen. Overal waar in de statuten, in het interne reglement of in het toernooireglement sprake is van “e-mail” worden de in de huidige alinea vermelde communicatiemiddelen bedoeld.

### Artikel 10

Elke schaakclub - ongeacht of hij rechtspersoonlijkheid heeft of niet - die op het Belgische grondgebied is gevestigd, mag vragen om tot de vereniging toe te treden. Dit gebeurt door een verzoek via e-mail aan de voorzitter en de secretaris-generaal van de vereniging te richten.

Het bestuursorgaan beslist soeverein en zonder zijn beslissing te moeten motiveren over het verzoek tot toetreding.

### Artikel 11.

Elk effectief lid, aangesloten lid, van rechtswege toegetreden lid of erelid van de vereniging is vrij om uit de vereniging te treden. Dit gebeurt door het ontslag schriftelijk aan het bestuursorgaan mee te delen. 
Het ontslag bevrijdt het lid niet om het bedrag dat het nog aan de vereniging is verschuldigd, te voldoen.

### Artikel 12

De uitsluiting van een effectief lid, een aangesloten lid, een van rechtswege toegetreden lid, een erelid of een aangesloten sportbeoefenaar kan enkel door de algemene vergadering met een meerderheid van twee derden van de stemmen van de aanwezig of vertegenwoordigde leden worden uitgesproken. 

Een dergelijke uitsluiting kan bovendien alleen maar door de algemene vergadering worden uitgesproken als het punt op de agenda was opgenomen.

Een effectief lid, een aangesloten lid, een van rechtswege toegetreden lid, een erelid of een aangesloten sportbeoefenaar van de KBSB kan ook voor feiten die vreemd zijn aan de KBSB, worden uitgesloten, namelijk als hij het voorwerp vormt van een veroordeling die van aard is de goede naam van de KBSB te schaden.

### Artikel 13

Een effectief lid, een aangesloten lid, een van rechtswege toegetreden lid of een erelid, dat ontslag neemt of uitgesloten wordt, kan geen recht doen gelden op het sociaal fonds van de vereniging en kan de betaalde lidmaatschapsbijdragen niet terugvorderen.

### Artikel 14

Er kunnen sancties en ordemaatregelen worden opgelegd van zodra een aangesloten sportbeoefenaar, een al dan niet aangesloten begeleider, een ploeg of een club, een liga, een gemeenschapsfederatie of een instantie die momenteel niet gekend is bij de schaakorganisaties de regels van het schaakspel van de FIDE, de statuten, het toernooireglement of het interne reglement van de KBSB schendt, de faam van de KBSB in het gedrang brengt, de goede werking van de KBSB of de lichamelijke of geestelijke gezondheid van zijn leden in gevaar brengt.

a) De sancties en/of de ordemaatregelen die het bestuursorgaan mag treffen zijn de volgende:
- de waarschuwing;
- de blaam;
- de wijziging van het resultaat van een individuele partij of van een match tussen ploegen;
- een geldboete van maximum 200 euro (om die sanctie toe te passen, dient de persoon, de club, de liga of de federatie bij de vereniging te zijn aangesloten);
- het verlies van het recht op eventuele prijzen, op de vergoeding van een waarborg of op de uitbetaling van kosten;
- de schorsing van maximum twee jaar:
    - van het recht om deel te nemen aan en aanwezig te zijn bij een of meer competities die door of in naam van de vereniging worden georganiseerd;
    - van het recht om deel te nemen aan activiteiten die door of in naam van de vereniging worden georganiseerd;
    - van het recht om een of meerdere functies binnen de vereniging uit te oefenen.

De beslissing specificeert telkens of het om een sanctie of een ordemaatregel gaat.

b) Een ordemaatregel is een maatregel die noodzakelijk of op zijn minst nuttig is om de goede werking van de vereniging, het goede verloop van haar competities of de lichamelijke en mentale gezondheid van ieder die aangesloten is, te verzekeren.

Ze houdt geen oordeel in over de grond van de zaak.

c) In alle gevallen worden de betrokken partijen uitgenodigd om hun mening over een voorstel tot sanctie kenbaar te maken.
Indien het om een voorstel tot ordemaatregel gaat, dan is die uitnodiging niet verplicht, indien de dringendheid of de behoefte aan vertrouwelijkheid het niet mogelijk maken om de partijen te horen.

d) De sancties en de ordemaatregelen die een gemeenschapsfederatie tegen een van haar toegetreden sportbeoefenaars of tegen een van haar clubs neemt, zijn ook van toepassing voor alles wat onder de bevoegdheid van de KBSB valt, voor zover de gemeenschapsfederatie ze duidelijk heeft gespecificeerd. Het verzoek moet door de betrokken gemeenschapsfederatie aan het bestuursorgaan van de KBSB worden gericht.
Indien het om een levenslange schorsing of een schorsing van meer dan twee jaar gaat, dan dient de sanctie door de eerstvolgende Algemene Vergadering te worden bevestigd. 

e) Elke klacht tegen een beslissing van het bestuursorgaan die in het kader van dit artikel is genomen, zal door de geschillencommissie worden behandeld in overeenstemming met de statuten en het interne reglement.

## Titel 3 - De algemene vergadering

### Artikel 15

De algemene vergadering van de vereniging is samengesteld uit:

 - de leden van het bestuursorgaan;
 - de afgevaardigden van de clubs die effectief of aangesloten lid zijn, met een maximum van drie afgevaardigden per club; die afgevaardigden zijn verplicht aangesloten sportbeoefenaars bij een van de clubs die effectief of aangesloten lid van de vereniging zijn.
 - de van rechtswege toegetreden leden en de ereleden.
 - de rekeningtoezichter(s).
<br/>

Haar bureau is samengesteld uit de leden van het bestuursorgaan en uit twee aangeduide stemopnemers.

Elke sportbeoefenaar die buiten elk mandaat of machtiging handelt, heeft het recht om de vergadering met raadgevende stem bij te wonen, op voorwaarde dat hij de volle leeftijd van achttien jaar heeft bereikt 

### Artikel 16

Een effectief lid mag zich op de algemene vergadering laten vertegenwoordigen door een  ander effectief lid, door een aangesloten lid, door een van rechtswege toegetreden lid of door een erelid, op voorwaarde dat het een gedateerde en ondertekende volmacht kan verschaffen. 

De volmacht vermeldt het stamnummer en de naam van de verantwoordelijke van de club die effectief lid is en die zich wenst te laten vertegenwoordigen. Ze vermeldt eveneens de naam van het effectieve lid, van het aangesloten lid, van het van rechtswege toegetreden lid of van het erelid aan wie de volmacht wordt gegeven.

Een volmacht in papieren vorm dient tijdens de registratie bij het begin van de algemene vergadering te worden afgegeven en een volmacht per e-mail moet ten laatste een uur voor het begin van de algemene vergadering naar de secretaris van de vereniging worden opgestuurd.

De volmacht is enkel geldig als het lid dat de volmacht verstrekt, niet op de algemene vergadering aanwezig is.

### Artikel 17

De algemene vergadering wordt in de loop van de eerste vier maanden van het boekjaar bijeengeroepen. De algemene vergadering wordt ook bijeengeroepen als het bestuursorgaan het nodig acht of als een vijfde van de effectieve leden er een getekend verzoek voor indient. Dat verzoek moet per e-mail aan de voorzitter en aan de secretaris van de vereniging worden gericht. In dat laatste geval moeten de uitnodigingen binnen de 12 dagen na ontvangst van het verzoek worden verstuurd.

### Artikel 18

De uitnodigingen worden per e-mail naar de effectieve leden, de aangesloten leden, de van rechtswege toegetreden leden, de ereleden, de bestuurders, de eventuele commissarissen en de eventuele rekeningtoezichters verstuurd, ten minste vier weken voor de vergadering.
Ze vermelden minstens de plaats en de datum, de voorlopige agenda, zoals die door het bestuursorgaan is opgesteld, alle voorgestelde wijzigingen aan de statuten, de verslagen van de bestuurders, het voorgestelde lidgeld, alsook het ontwerp van de jaarrekeningen en van de begroting van de vereniging.
 
Ten laatste vijftien dagen op voorhand worden de reglementswijzigingen (IR en WR), de agendapunten die bijkomend door de leden worden aangevraagd, de vragen van de leden of derden aan de bestuurders, de kandidaturen voor een bestuursfunctie en de verslagen van de rekeningtoezichters meegedeeld. De vragen voor deze alinea  moeten ten laatste zestien dagen voor de algemene vergadering per e-mail bij de voorzitter en secretaris aankomen.
 
### Artikel 19

De leden die een agendapunt willen toevoegen, moeten dit per e-mail naar de voorzitter en naar de secretaris sturen, ten laatste zestien dagen voor de algemene vergadering. Het agendapunt moet door ten minste 1/20 van de effectieve leden van de vereniging ondertekend worden.

### Artikel 20

De algemene vergadering is als enige bevoegd voor:
 1. de wijzigingen aan de statuten;
 2. de benoeming en de afzetting van de leden van het bestuursorgaan, en desgevallend, de bepaling van het bedrag van hun vergoeding;
 3. de benoeming en de afzetting van de commissarissen en de rekeningtoezichters die met de controle van de boekhouding van het boekjaar zijn belast en desgevallend, de bepaling van het bedrag van hun vergoeding;
 4. de goedkeuring van de rekeningen van het afgelopen jaar en van de begroting;
 5. de kwijting die aan de bestuurders en desgevallend ook aan de commissarissen of rekeningtoezichters;
 6. de uitsluiting van een lid;
 7. de goedkeuring en de bekrachtiging van de wijzigingen aan het interne reglement;
 8. de goedkeuring en de bekrachtiging van de wijzigingen aan het toernooireglement;
 9. de benoeming van ereleden, op voorstel van het bestuursorgaan;
 10. de aanstelling van de ombudsman
 11. de bepaling van de lidmaatschapsbijdrage die de leden voor het volgende boekjaar dienen te betalen;
 12. de aanstelling van twee stemopnemers voor de algemene vergadering;
 13. de omzetting van de vereniging in een vennootschap met sociaal oogmerk.
 14. de vrijwillige ontbinding van de vereniging. 
 15. de omzetting van de vzw in een ivzw, in een coöperatieve vennootschap erkend als sociale onderneming of in een erkende coöperatieve vennootschap sociale onderneming, in een Europese politieke partij of in een Europese stichting
 16. de inbreng van een algemeenheid uitvoeren of aanvaarden
 17. in geval van een vrijwillige of gerechtelijke ontbinding de vereffenaars van de vzw aanwijzen.
 18. in geval van vrijwillige ontbinding, kwijting geven aan de vereffenaars
 19. in geval van vrijwillige ontbinding aan de vereffenaars de toelating geven om de daden en handelingen te stellen die door het wetboek van vennootschappen en verenigingen is voorzien
 20. beslissen over de bestemming van de activa van de vzw.
 21. een fusie of een splitsing met een vzw of een ivzw, een stichting, een algemeenheid of een publiekrechtelijke rechtspersoon uitvoeren.
 22. een aansprakelijkheidsvordering namens de vereniging instellen tegen elk lid van de vereniging, elke bestuurder, elke commissaris, elke persoon die gemachtigd is de vereniging te vertegenwoordigen of elke mandataris die door de algemene vergadering is aangeduid;
 23. en elke andere bevoegdheid die haar door de wet is toegekend

### Artikel 21

Elk effectief lid beschikt over een stem per begonnen schijf van twintig aangesloten sportbeoefenaars die het vertegenwoordigt.

Het aantal sportbeoefenaars waar rekening mee wordt gehouden om het aantal stemmen te bepalen, is gebaseerd op het aantal bij de KBSB aangesloten sportbeoefenaars op de eerste dag van de maand die de algemene vergadering voorafgaat. 

In elk geval kan een lid dat over een of meerdere volmachten beschikt, slechts een beperkt aantal stemmen uitbrengen, namelijk ten hoogste 5% van het totale aantal stemmen dat op de algemene vergadering beschikbaar is. 

Aangezien de aangesloten leden, de van rechtswege toegetreden leden, de ereleden niet geen volmacht hebben, beschikken ze maar over een raadgevende stem. Deze stemmen worden noch voor de berekening van de meerderheden, noch voor de berekening van eventuele aanwezigheidsquota in aanmerking genomen. Hetzelfde geldt voor de effectieve leden die op de vijfde werkdag voorafgaand aan de algemene vergadering, niet in regel zijn met de betaling van hun lidmaatschapsbijdrage.

### Artikel 22

Behoudens andersluidende bepalingen in de wet of in de statuten, beraadslaagt de algemene vergadering geldig ongeacht het aantal aanwezige of vertegenwoordigde leden. 

De beslissingen worden genomen bij gewone meerderheid van stemmen van de aanwezige of vertegenwoordigde leden.

In geval van staking van stemmen wordt het voorstel verworpen.

### Artikel 23

In afwijking van artikel 22 kan de algemene vergadering slechts geldig over wijzigingen aan de statuten beraadslagen als de wijzigingen uitdrukkelijk in de uitnodiging staan vermeld en ten minste twee derden van de leden op de vergadering aanwezig of vertegenwoordigd zijn.

Een wijziging kan alleen worden aangenomen als een meerderheid van twee derden van de stemmen van de aanwezige of vertegenwoordigde leden ermee instemt.

Indien een wijziging betrekking heeft op het doel of de doelen waarvoor de vereniging is opgericht, dan dient een meerderheid van vier vijfden van de aanwezige of vertegenwoordigde stemmen ermee in te stemmen om het voorstel aan te nemen.

Ingeval op de eerste vergadering minder dan twee derden van de leden aanwezig of vertegenwoordigd zijn, dan kan een tweede vergadering met dezelfde agenda worden bijeengeroepen, die geldig kan beraadslagen, beslissen en de wijzigingen aannemen, welk ook het aantal aanwezige of vertegenwoordigde leden is, en de wijzigingen aannemen met de meerderheden die in bovenstaande alinea’s van dit artikel zijn voorzien in alinea 2 of in alinea 3 . De tweede vergadering mag niet worden gehouden binnen de vijftien dagen na de eerste vergadering.

### Artikel 24

In afwijking van het artikel 22 kan de ontbinding van de vereniging slechts worden uitgesproken onder dezelfde voorwaarden van aanwezigheid en stemming zoals vereist voor de wijziging van het doel of de doelen van de vereniging.

Ingeval op de eerste vergadering minder dan twee derden van de leden aanwezig of vertegenwoordigd zijn, dan kan een tweede vergadering met dezelfde agenda worden bijeengeroepen, die geldig kan beraadslagen, beslissen en de wijzigingen aannemen, welk ook het aantal aanwezige of vertegenwoordigde leden is, en de wijzigingen aannemen met de meerderheden die in bovenstaande alinea’s van dit artikel zijn voorzien in alinea 2 of in alinea 3 . De tweede vergadering mag niet worden gehouden binnen de vijftien dagen na de eerste vergadering.

### Artikel 25

In afwijking van het artikel 22, alinea 2,kan de omvorming van de vereniging alleen maar worden uitgesproken onder de vereiste voorwaarden voor de stemming, die afhankelijk van het geval in de alinea’s 2 of 3 van het artikel 23 staan vermeld.

### Artikel 26

Voor de bepaling van de vereiste meerderheid worden de onthoudingen, de blanco en ongeldige stemmen niet beschouwd als stemmen van de leden, die op het moment van de stemming aanwezig of vertegenwoordigd zijn. In geval van staking van stemmen wordt het voorstel verworpen.
 
### Artikel 27

Het proces-verbaal met de beslissingen die op de algemene vergadering zijn genomen, wordt binnen de dertig dagen opgestuurd naar wie op de datum van de algemene vergadering effectief lid van de vereniging was. Derden kunnen er kennis van nemen via de website van de vereniging.
 
## Titel 4 - Het bestuursorgaan

### Artikel 28

De vereniging wordt bestuurd door een bestuursorgaan dat uit ten minste zeven personen en ten hoogste zestien personen is samengesteld. Die personen zijn sportbeoefenaars die zijn aangesloten bij een van de clubs die lid zijn van de vereniging. Ze worden voor een periode van drie jaar door de algemene vergadering benoemd, maar die laatste kan hen te allen tijde uit hun mandaat ontzetten.  De algemene vergadering verkiest de voorzitter van het bestuursorgaan rechtstreeks. 

Elke bestuurder kan, te allen tijde en op eigen initiatief, ontslag nemen uit zijn functie door zijn ontslag via e-mail aan het bestuursorgaan mee te delen. Dat ontslag mag de vereniging niet in gevaar brengen. Op de eerstvolgende algemene vergadering wordt akte genomen van dat ontslag.
Indien de voorzitter ontslag neemt, dan wordt hij tot de eerstvolgende algemene vergadering door de vice-voorzitter vervangen.

De uittredende bestuurders zijn herverkiesbaar.

De leden van het bestuursorgaan ontvangen geen enkele bezoldiging voor de functies die hen worden toevertrouwd. Ze worden voor hun onkosten vergoed.

### Artikel 29

De kandidaten voor een functie van bestuurder, evenals de bestuurders waarvan het mandaat eindigt en die hun kandidatuur willen hernieuwen, dienen hun kandidatuur ten minste 16 dagen voor de algemene vergadering per e-mail naar de voorzitter en naar de secretaris van de vereniging opsturen. De kandidaturen worden opgenomen in de uitnodiging voor de algemene vergadering of worden meegedeeld bij de bijkomende punten op de agenda, zoals voorzien in het artikel 18, 3e alinea. De algemene vergadering beslist bij geheime stemming. 
 
Elke persoon die het voorwerp vormt van een verbod om een functie als leidinggevende van een club, een liga en/of een federatie uit te oefenen, zoals het door een van de gemeenschapsfederaties is uitgesproken, kan geen bestuurder van de KBSB zijn. 
 
Voor elke kandidaat is er een afzonderlijke stemming. Men kan dus in het voordeel van meerdere kandidaten stemmen.

Als er meer kandidaat bestuurders worden verkozen dan er beschikbare plaatsen zijn, dan worden de kandidaten die de meeste stemmen hebben behaald, aangesteld.

Als er bij het kiezen van de voorzitter geen enkele kandidaat de meerderheid haalt, dan vindt er een tweede stemronde plaats, waarbij enkel nog op de twee kandidaten met de meeste stemmen in de eerste ronde kan worden gestemd. Als er meerdere kandidaten ex-aequo op de tweede plaats zijn geëindigd, worden ze allemaal in de tweede ronde opgenomen. In die tweede stemronde wordt de kandidaat die het meeste stemmen haalt, verkozen.
 
### Artikel 30

Het bestuursorgaan kan aan een lid van het bestuursorgaan of aan een derde, en onder zijn verantwoordelijkheid, machtigingen die het omschrijft, delegeren.

### Artikel 31

Het bestuursorgaan geniet de meest uitgebreide rechten om daden van beschikking en bestuur in de vereniging te stellen. Het vertegenwoordigt de vereniging in alle gerechtelijke en buitengerechtelijke daden.

Om in rechte op te treden, is een beslissing van de algemene vergadering vereist voor alle aansprakelijkheidsvorderingen die in het artikel 20, 22° zijn vermeld. De algemene vergadering kan evenwel een bestuurder aanduiden die met het uitvoeren van de beslissing is belast.

De bevoegdheid om over andere gerechtelijke vorderingen te beslissen, ligt bij het bestuursorgaan: tegen de effectieve leden, de aangesloten leden, de toegetreden leden, de ereleden en de aangesloten sportbeoefenaars, alsook tegen derden.

Alles wat de statuten of de wet niet uitdrukkelijk aan de algemene vergadering voorbehoudt, valt onder de bevoegdheid van het bestuursorgaan.

Het bestuursorgaan voldoet als college aan zijn verplichtingen.

### Artikel 32

Het bestuursorgaan vergadert ten minste een keer per trimester, op initiatief van de voorzitter.

Het kan alleen maar rechtsgeldige beslissingen nemen als de meerderheid van de leden aanwezig of vertegenwoordigd is, met een geldige volmacht zoals in het interne reglement is voorzien.
Behoudens de omstandigheden die in de artikels 34 en 35 zijn voorzien, worden de beslissingen met een gewone meerderheid van geldig uitgebrachte stemmen genomen. 

Bij staking van stemmen is de stem van de voorzitter van de zitting beslissend. 
Indien nodig kan een online vergadering worden opgeroepen door de voorzitter, de vice-voorzitter, of ook de secretaris-generaal, elk afzonderlijk en dit na raadpleging van de verantwoordelijke bestuurder en/of de bestuurder die aan de basis ligt van de vergadering. Ze kan alleen geldig beraadslagen als de meerderheid van de leden aanwezig of vertegenwoordigd is, met een geldige volmacht zoals bepaald in de interne reglementen.

Het bestuursorgaan kan ook beslissingen per e-mail nemen. Om te worden goedgekeurd, dient de beslissing die per e-mail wordt genomen, unaniem te zijn. De beslissing zal worden geacteerd in het verslag van de volgende zitting van het bestuursorgaan.

Een zaak over een persoon kan niet via e-mail worden behandeld.

Elk lid van het bestuursorgaan heeft het recht om over elk voorstel een geheime stemming aan te vragen. De stemming is altijd geheim als een beslissing over een persoon moet worden genomen. Bij staking van stemmen in een geheime stemming, wordt het voorstel verworpen.

### Artikel 33

Om de vereniging rechtsgeldig te verbinden volstaat de handtekening van de voorzitter of, bij ontstentenis, deze van de ondervoorzitter, samen met die van een andere bestuurder zonder dat die zijn bevoegdheid dient te bewijzen.

Nochtans kan de penningmeester alleen handelen om betalingen uit te voeren en inkomsten te ontvangen.
Ook zijn de voorzitter, de secretaris, de secretaris-generaal en de penningmeester, elk individueel bevoegd, om in naam en voor rekening van de vereniging de briefwisseling die aan de maatschappelijke zetel is gericht, in ontvangst te nemen (aangetekende zendingen, telegrammen, gerechtelijke stukken, enz.).

Evenzo is elke bestuurder individueel bevoegd voor handelingen met betrekking tot het dagelijks bestuur van de vereniging.

### Artikel 34

Op voorstel van een commissie ad hoc wijzigt het bestuursorgaan de punten in het toernooireglement die het nodig acht te wijzigen, op voorwaarde dat die punten in de agenda zijn opgenomen en dat het bestuursorgaan ze met een meerderheid van drie vierden van de geldig uitgebrachte stemmen aanneemt. Dit reglement of zijn wijzigingen zijn onmiddellijk van kracht, maar kunnen niet van toepassing zijn op competities die al zijn begonnen, tenzij in geval van overmacht.

De wijzigingen moeten op de eerstvolgende algemene vergadering ter bekrachtiging aan de leden worden voorgelegd. 

### Artikel 35

Op voorstel van een commissie ad hoc wijzigt het bestuursorgaan de punten van het interne reglement, waar het nodig is, op voorwaarde dat die punten in de agenda zijn opgenomen en dat het bestuursorgaan ze met een meerderheid van drie vierden van de geldig uitgebrachte stemmen aanneemt. 

De laatste versie van het interne reglement staat op de website van de vereniging ter beschikking van leden of derden. Ze kan ook naar de leden of de derden worden opgestuurd, als die er in een e-mail die ze naar de secretaris-generaal versturen, om vragen.

Dit reglement of zijn wijzigingen zijn onmiddellijk van kracht, moeten op de eerstvolgende algemene vergadering ter bekrachtiging aan de leden worden voorgelegd.

### Artikel 36 

Het bestuursorgaan richt onder eigen verantwoordelijkheid alle commissie op die de huidige statuten opleggen of die noodzakelijk lijken voor de uitoefening van zijn opdrachten.

De rol van een dergelijke commissie is zuiver raadgevend; ze heeft als enig doel beslissingen voor te bereiden die binnen het bestuursorgaan moeten worden genomen.

### Artikel 37

Op voorstel van het bestuursorgaan kan de algemene vergadering de titel van “erelid” op basis van speciale en belangrijke redenen, en met name bewezen diensten, bij gewone meerderheid toekennen. Ereleden hebben geen andere rechten dan degene die de huidige statuten hen uitdrukkelijk toekennen.
 
## Titel 5 - Andere organen

### Artikel 38

De vereniging beschikt over twee interne juridische organen: de geschillencommissie en de beroepscommissie. De commissieleden worden door de Gemeenschapsfederaties aangesteld: ze mogen geen enkele andere officiële functie binnen de vereniging uitoefenen.

De geschillencommissie behandelt klachten over beslissingen van de verantwoordelijke nationale toernooien en/of de nationale jeugdleider, met betrekking tot competities die door of onder de auspiciën van de vereniging worden ingericht. Ze behandelt ook klachten over de selectie (of niet selectie) voor een nationale of internationale competitie. Ze behandelt eveneens ook klachten over beslissingen van (een lid / leden van) het bestuursorgaan.

De beroepscommissie behandelt de beslissingen van de geschillencommissie in beroep.
De beslissingen van de beroepscommissie zijn bindend: tegen die beslissingen is geen verder intern beroep mogelijk.

Beide juridische commissies zijn onafhankelijke organen, die met name de statuten van de KBSB, de wetten, decreten en reglementen van de openbare overheden of van de internationale overkoepelende schaakorganisaties, waar de KBSB van afhangt, toepassen.

Het interne reglement van de vereniging verduidelijkt de bijkomende regels over de samenstelling, de bevoegdheden en de werking van die commissies.

### Artikel 39

De effectieve leden, de aangesloten leden, de toegetreden leden, de ereleden en de bij de vereniging aangesloten sportbeoefenaars, verbinden er zich toe slechts tegen de vereniging in rechte op te treden als alle interne rechtsmiddelen uitgeput zijn.

## Titel 6 -  Jaarrekening en budget

### Artikel 40

Het boekjaar begint op een september en eindigt op eenendertig augustus daarop volgend.

### Artikel 41

De rekeningen van het voorbije boekjaar alsook de begroting van het volgende boekjaar worden jaarlijks ter goedkeuring aan de algemene vergadering voorgelegd.

### Artikel 42

De algemene vergadering kan ervoor kiezen om een beroep te doen op een of meerdere commissarissen of om twee rekeningtoezichters aan te stellen. In dat laatste geval worden deze voor de duur van het lopende boekjaar benoemd.

In hun verslag formuleren de rekeningtoezichters of de commissarissen eveneens suggesties die ze nuttig achten voor het financiële beheer van de vereniging.
 
## Titel 7 - Ontbinding

### Artikel 43

De algemene vergadering kan de ontbinding van de vereniging alleen maar beslissen onder de voorwaarden die in artikel 24 staan vermeld.

De voorzitter is ertoe gehouden de vraag om ontbinding van de vereniging aan de algemene vergadering voor te leggen, indien gedurende zes opeenvolgende maanden elke sociale activiteit werd gestaakt.
 
### Artikel 44

In geval van ontbinding duidt de algemene vergadering een of twee vereffenaars aan die belast worden tot de vereffening over te gaan.

Met inachtneming van de rechten van de schuldeisers worden alle materiële of niet materiële activa met voorrang aan de leden van de ontbonden vereniging aangeboden, die ze voor een juiste prijs kunnen aankopen, ter gelegenheid van een verkoop per opbod, indien er meerdere kandidaat kopers zijn.
Het netto-actief zal, op beslissing van de algemene vergadering, aan één of meerdere rechtspersonen worden toegewezen die niet als oogmerk hebben winst te maken en die het schaken in het algemeen bevorderen.

## Titel 8 – Eindbeschikking

### Artikel 45

Alle gevallen die niet in de huidige statuten zijn voorzien, worden behandeld in overeenstemming met de wettelijke en reglementaire bepalingen die van kracht zijn.
